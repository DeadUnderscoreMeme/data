{
    "i": "71100",
    "an": "",
    "ad": "अङ्गस्य$6$4$1",
    "ss": "ॠतः धातोः अङ्गस्य इत्",
    "sa": "दीर्घ-ॠकारान्त-धातोः अङ्गस्य अन्तिमवर्णस्य इकारादेशः भवति । ",
    "sd": "येषां धातूनामन्तिमवर्णः दीर्घ-ॠकारः अस्ति, तस्य अनेन सूत्रेण 'इ'-आदेशः भवति । अत्र किमपि निमित्तम् नापेक्ष्यते ।\n                   \nअनेन सूत्रेण निर्दिष्टः इ-आदेशः <<उरण् रपरः>> [[1।1।51]] इत्यनेन रपरः वर्तते । इत्युक्ते, अस्मात् इकारात् परः रेफः आगच्छति ।  यथा -\n\n\n1. तुदादिगणस्य 'कॄ' (विक्षेपे) अस्य धातोः लट्-लकारस्य प्रथमपुरुषैकवचनस्य रूपम् - \n→ कॄ + लट् [<<वर्तमाने लट्>> [[3।2।123]] इति लट्]     \n→ कॄ + तिप् [<<तिप्तस्झि..>> [[3।4।78]] इति प्रथमपुरुषैकवचनस्य विवक्षायाम् 'तिप्' प्रत्ययः]\n→ कॄ + श + ति [<<तुदादिभ्यः शः>> [[3।1।77]] इति श-विकरणप्रत्ययः]\n→ क् इर् + अ + ति [<< ॠत इद्धातोः>> [[7।1।100]] इति ॠकारस्य इकारः । <<उरण् रपरः>> [[1।1।51]] इति सः रपरः]\n→ किरति \n\n2.  तुदादिगणस्य 'गॄ' (निगरणे) अस्य धातोः लट्-लकारस्य प्रथमपुरुषैकवचनस्य रूपम् - \n→ गॄ + लट् [<<वर्तमाने लट्>> [[3।2।123]] इति लट्]     \n→ गॄ + तिप् [<<तिप्तस्झि..>> [[3।4।78]] इति प्रथमपुरुषैकवचनस्य विवक्षायाम् 'तिप्' प्रत्ययः]\n→ गॄ + श + ति [<<तुदादिभ्यः शः>> [[3।1।77]] इति श-विकरणप्रत्ययः]\n→ ग् इर् + अ + ति [<< ॠत इद्धातोः>> [[7।1।100]] इति ॠकारस्य इकारः । <<उरण् रपरः>> [[1।1।51]] इति सः रपरः]\n→ गिरति / गिलति [<<अचि विभाषा>> [[8।2।21]] इति वैकल्पिकम् लत्वम् ]\n                       \n4. क्र्यादिगणे 14 धातव; दीर्घ-ऋकारान्ताः सन्ति । एतेषां सर्वेषां विषये श्ना-विकरणप्रत्यये परे  <<प्वादीनां ह्रस्वः>> [[7।3।80]] इत्यनेन ह्रस्वादेशः भवति, अतः तत्र अस्य सूत्रस्य प्रसक्तिः नास्ति । यथा, शॄ (हिंसायाम्) इत्यस्य लट्-लकारस्य प्रथमपुरुषैकवचनस्य प्रक्रिया इयम् -\nशॄ + लट्  [<<वर्तमाने लट्>> [[3।2।123]] इति लट्]     \n→ शॄ + तिप्  [<<तिप्तस्झि..>> [[3।4।78]] इति प्रथमपुरुषैकवचनस्य विवक्षायाम् 'तिप्' प्रत्ययः]\n→ शॄ + श्ना + तिप् [<<क्र्यादिभ्यः श्ना>> [[3।1।81]] इति विकरणप्रत्ययः श्ना]\n→ शृ  + ना + ति [शित्-प्रत्यये परे <<प्वादीनां ह्रस्वः>> [[7।3।80]] इति ह्रस्वादेशः]\n→ शृणाति [<!ऋवर्णान्नस्य णत्वं वाच्यम्!> इति णत्वम्]\n\nपरन्तु अन्यत्र (शित्-प्रत्ययः नास्ति चेत्) यथायोग्यं अस्य सूत्रस्य प्रयोगः दृश्यते एव -\nशॄ + क्त  [<<निष्ठा>> [[3।2।102]] इति क्त-प्रत्ययः]\n→ शिर् त [<< ॠत इद्धातोः>> [[7।1।100]] इति ॠकारस्य इकारः । <<उरण् रपरः>> [[1।1।51]] इति सः रपरः]\n→ शीर् त [<<हलि च>> [[8।2।77]] इति उपधादीर्घः]\n→ शीर्न [<<रदाभ्यां निष्ठातो नः पूर्वस्य च दः>> [[8।2।42]] इति तकारस्य नकारः]\n→ शीर्ण [<<रषाभ्यां नो णः समानपदे>> [[8।4।1]] इति णत्वम्]      \n                                                                                       \nअत्र एकम् वार्तिकम् ज्ञातव्यम् -  <!इत्वोत्वाभ्यां गुणवृद्धी विप्रतिषेधेन !> । इत्युक्ते, गुणः / वृद्धिः इत्यस्य तथा इत् / उत् इत्यस्य - उभयोः कार्ययोः समानस्थले प्रसक्तिः अस्ति चेत् गुण/वृद्धिः एव भवति । यथा, तॄ (भ्वादिगणः) अस्य धातोः लट-लकारस्य प्रथमपुरुषैकवचनस्य रूपम् -\nतॄ + लट्   [<<वर्तमाने लट्>> [[3।2।123]] इति लट्]     \n→ तॄ + तिप्    [<<तिप्तस्झि..>> [[3।4।78]] इति प्रथमपुरुषैकवचनस्य विवक्षायाम् 'तिप्' प्रत्ययः]\n→ तॄ + शप्  + ति [<<कर्तरि शप् >> [[3।1।68]] इति शप् -विकरणप्रत्ययः]       \nअत्र <<ॠत्-इद्धातोः>> [[7।1।100]] इत्यनेन ॠकारस्य इर्-आदेशः विधीयते । तथा च, <<सार्वधातुकार्धधातुकयोः>> [[7।3।84]] इत्यनेन अङ्गस्य गुणादेशः अपि विधीयते । एतयोः द्वयोः कार्ययोः <<ॠत्-इद्धातोः>> [[7।1।100]] इत्यनेन निर्दिष्टः इर्-आदेशः 'अन्तरङ्गः' अस्ति, अतः <ऽपूर्वपरनित्यान्तरङ्गापवादानामुत्तरोत्तरं बलीयःऽ> अनया परिभाषया तस्यैव प्रसक्तिः स्यात् । परन्तु <!इत्वोत्वाभ्यां गुणवृद्धी विप्रतिषेधेन !> अनेन वार्तिकेन एतत् निर्दिश्यते यत् इत्-आदेशस्य गुणादेशस्य च समानस्थले प्रयोगः सम्भवति चेत् गुणादेशः एव भवति । अतः अत्र ॠकारस्य गुणादेशे अकारः विधीयते, स च <<उरण् रपरः>> [[1।1।51]] इति रपरः भवति ।\n→ तर् + अ + ति [ <<सार्वधातुकार्धधातुकयोः>> [[7।3।84]] इति गुणादेशः]\n→ तरति\n              \nज्ञातव्यम् - अस्मिन् सूत्रे 'ॠत्' तथा 'इत्' उभयत्र तकारः उच्चारणार्थः अस्ति, तपरकरणार्थं न । ॠत्-इत्यत्र दीर्घस्वरेण सवर्णग्रहणम् न भवति, अतः तस्य निषेधार्थम् तरपकरणस्य  प्रयोजनम् नास्ति । 'इत्' इत्यत्र इकारः विधीयमानः अस्ति, अतः <<अणुदित्सवर्णस्य चाप्रत्ययः>>[[1।1।69]] इत्यनेन सः  अपि सवर्णग्रहणं न करोति, अतः तस्य विषये अपि तपरकरणस्य किमपि प्रयोजनम् नास्ति ।\n",
    "skn": "2390",
    "mskn": "767",
    "sskn": "0",
    "lskn": "659",
    "plskn": "434",
    "lpn": "537",
    "sk": " ऋदन्तस्य धातोरङ्गस्य इत्स्यात् ॥<!इत्वोत्वाभ्यां गुणवृद्धी विप्रतिषेधेन !> (वार्तिकम्) ॥ तरति । ऋच्छत्यॄताम् <{2383}>इतिगुणः । तॄफल - <{2301}>इत्येत्वम् । तेरतुः । तेरुः ॥",
    "lsk": "ॠदन्तस्य धातोरङ्गस्य इत्स्यात्। किरति। चकार। चकरतुः। चकरुः। करीता, करिता। कीर्यात्॥",
    "balamanorama": "<<ॠत इद्धातोः>> - ऋत इद्धातोः । 'ॠत' इतिधातोर्विशेषणम् । तदन्तविधिः । अङ्गस्येत्यधिकृतम् । तदाह — ॠदन्तस्येति । धातोः किम्  । मातृणाम् । तथा च तरति, पिपर्ति, ततार पपारेत्यादौ ॠकारस्य शपि तिपि णलि च परे गुणवृद्धी बाधित्वा अन्तरङ्गत्वादित्त्वमुत्त्वं च स्यादिति शङ्का प्राप्ता । तां परिहर्तुमाह - इत्त्वोत्त्वाभ्यामिति । ल्यब्लोपे पञ्चमीद्विवचनम् ।ॠत इद्धातो॑रिति इत्त्वम्, 'उदोष्ठपूर्वस्य' इति उत्त्वमन्तरङ्गमपि बाधित्वा गुणवृद्धी विप्रतिषेधसूत्रेण परत्वात्स्यातामिति भावः । तरतीति । णलि ततार । अतुसादौ ददवादिगुणाना॑मिति निषेधमाशङ्क्याह —  तृफलेति । तेरतुः तेरुरिति । तेरिथ तेरथुः तेर । ततार — ततर तेरिव तेरिम ।",
    "tattvabodhini": "<<ॠत इद्धातोः>> - ऋत इद्धातोः । किरति । गिरति । कीर्णः । गीर्णः । स्तीर्णः । धातोः किम्  । मातृणाम् । इत्त्वोत्त्वाभ्यां गुणवृद्धी विप्रतिषेधेन । इत्त्वोत्त्वाभ्यामिति ।परत्वाद्गुणवृद्धी भवत॑ इति वक्तव्ये । किमिदं वार्तिकमिति चेत् । अत्राहुः - परादप्यन्तरङ्गं प्रबलमितीत्त्वे प्राप्ते वार्तिकमिदमारब्धमिति ।",
    "padamanjari": "  किरतीति । कृ विक्षेपे , गृ निगरणे तुदादी । आस्तीर्णम्, विशीर्णमिति । स्तृञ् आच्छादने, शृ हिंसायाम्, हलि चेति दीर्घः, रदाभ्याम् इति निष्ठानत्वम् ।  मातृणामिति । दीर्घत्वे कृतेऽपि लाक्षणिकत्वादेवात्र न भविष्यतीति अत आह - लाक्षणिकस्यापीति । किं प्रयोजनम् इत्याह - चिकीर्षतीत्यादि । अतस्तदर्थ धातुग्रहणमिति भावः । क्वचितु वृतावेवैतत्पठ।ल्ते  ए॥",
    "kashika": "ऋ̄कारान्तस्य धातोः अङ्गस्य इकारादेशो भवति। किरति। गिरति। आस्तीर्णम्। विशीर्णम्। धातोः इति किम्? पितृ̄णाम्। मातृ̄णाम्। लाक्षणिकस्य अप्यत्र ग्रहणम् इष्यते। चिकीर्षति इत्यत्रापि यथा स्यातिति धातुग्रहणं क्रियते।",
    "kashika_nyaas": "   `किरिति, गिरति` इति। `कृ? विक्षेपे` (धातुपाठः-1409), `गु निगरणे` (धातुपाठः-1410)। `तुदादिभ्यः शः`  [[3|1|77]] । `आस्तीर्णम्` इति। `स्तृ? आच्छादने` (धातुपाठः-1484),[स्तृञ् - धातुपाठः-] `रदाभ्याम्`  [[8|2|42]]  इति नत्वम्, `रषाभ्याम्`  [[8|4|1]]  इति णत्वम्, `हलि च`  [[8|2|77]]  इति दीर्घः। `विशीर्णम्` इति। `शृ? हिंसायाम्` (धातुपाठः-1488)। `मातृणाम्, पितृणाम्` इति। `नामि`  [[6|4|3]]  इति दीर्घः। सत्यपि ऋकारान्तत्वेऽधातुत्वादिह न भवति। ननु च लक्षणप्रतिपदोक्तपरिभाषयै (व्या।प।3) वत्र न भविष्यति, तत्किमेतन्निवृत्त्यर्थेन धातुग्रहणेन? इत्याह - `लाक्षणिकस्यापि` इत्यादि। किमर्थं पनर्लाक्षणिकस्य ग्रहणम्? इत्याह - `चिक्रीर्वति` इत्यादि। कथं पुनरिष्यमाणमपि लाक्षणिकस्यात्र ग्रहणं लभ्यते? अत एव धातुग्रहणाज्ज्ञापकात्। तस्य ह्रेतत्? प्रयोजनम् - मातृणाम्, पितृणामित्यत्र मा भूदिति। यदीह लाक्षणिकस्य ग्रहणं न स्यात्? तदा मातृणाम्, पितृणामित्यादौ लाक्षणिकत्वादेव न भविष्यतीति धातुग्रहणमनर्थकम्। तस्माल्लाक्षिकस्याप्यत्र ग्रहणम्। तेन चिकीर्षतीत्येव मादिषु `अज्झनगमां सनि`  [[6|4|16]]  इति दीर्घत्वे सत्यपि भवत्येव। तपरकरणमसन्देहार्थम्। `र` इत्युच्यमाने सन्देहः स्यात् - किमयं रेफस्य निर्देशः? उत्त यणादेश ॠकारस्येति?",
    "sae": "The last letter of the दीर्घ-ॠकारान्त-धातु is converted to इकार.",
    "mahabhashyam": " ॠत इद्धातोः उपधायाश्च ॥ उदोष्ठ्यपूर्वस्य ॥ ॥ इत्त्वोत्त्वाभ्यां(1) गुणवृद्धी विप्रतिषेधेन ॥ इत्वोत्वाभ्यां गुणवृद्धी भवतो विप्रतिषेधेन । इत्त्वोत्त्वयोरवकाशः - आस्तीर्णम्(2) । निपूर्ताः पिण्डाः । गुणवृद्ध्योरवकाशः - चयनं चायकः । लवनं लावकः । इहोभयं प्राप्नोति आस्तरणम्, आस्तारकः(2) । निपरणं निपारकः ।  -  गुणवृद्धी भवतो विप्रतिषेधेन ॥ अयुक्तोऽयं विप्रतिषेधो योऽयं गुणस्येत्त्वोत्वयोश्च ॥ कथम् ? ॥ नित्यो गुणः ॥ इति श्रीमद्भगवत्पतञ्ञ्जलिविरचिते महाभाष्ये (शब्दानुशासने ) सप्तमस्य प्रथमे द्वितीयमाह्निकम् ॥ पादश्च समाप्तः ॥ 7।1।1 ॥ ",
    "pradeep": "",
    "video": ""
}
